---
title:  O Czechach wiedzą wiele
categories: Artukul
nr: 4
picture: Czechy
---
„Soutěž znalostí o Polsku a České Republice”. Proste? Proste! Chodzi oczywiście o „Konkurs wiedzy o Polsce i Czechach”!<br><br>
Dla niektórych licealistów z II LO porozumieć się po czesku to nie problem, a kraj naszych sąsiadów znają znakomicie. Drużyna Dwójki w składzie: Maciej Fabiańczyk (I A), Maciej Bekieszczuk (I H) oraz Krzysztof Szpryngiel i Tadeusz Wencel (I i) zajęła I miejsce w kategorii powyżej 16 roku życia w dwujęzycznym Konkursie Wiedzy o Polsce i Czechach, który odbył się 23 października 2017 r. w Nowej Rudzie. Patronat nad wydarzeniem, organizowanym dla uczestników z Polski i Czech, sprawował Arkadiusz Ignasiak – Konsul Honorowy Republiki Czeskiej we Wrocławiu. <br>
Konkurs przebiegł w miłej atmosferze polsko-czeskiej. Mimo ogromnej konkurencji udało nam się dobrze zaprezentować przed jury konkursu i przekonać ich do swojej wiedzy oraz umiejętności  -  relacjonuje Maciej Bekieszczuk ze zwycięskiego zespołu. <br>
Uczestnicy konkursu musieli wykazać się najpierw wiedzą teoretyczną na temat społeczeństwa, kultury i historii obu krajów, a następnie umiejętnościami praktycznymi. Przykładowe zadania praktyczne, na które mogli trafić polscy uczestnicy? Jesteście w Czechach – spróbujcie zamówić cztery porcje knedlików; rozpoznajcie portrety słynnych Czechów i przedstawcie ich dokonania. Uczestnicy z Czech musieli wykazać się np. umiejętnością zamówienia pierogów w polskiej restauracji i opowiedzieć o postaciach z polskiej historii.
Pytania była zróżnicowane pod względem stopnia trudności, a poziom wiedzy uczestników – niezwykle wyrównany – opowiada Tadeusz Wencel z II LO. – Świadczy o tym fakt, że do samego końca trwała walka o miejsca na podium, rozstrzygnięta dopiero w części ustnej. <br>
Zespół z II LO w części ustnej zdobył maksymalną ilość punktów i tym samym uplasował się na I miejscu w swojej kategorii. Zwycięzcy wraz z opiekunem panią Jolantą Siemieniuk pojadą na wycieczkę do Pragi. <br>
Oczekujemy wielu wspaniałych wrażeń podczas pobytu w czeskiej stolicy! – cieszą się uczniowie.
