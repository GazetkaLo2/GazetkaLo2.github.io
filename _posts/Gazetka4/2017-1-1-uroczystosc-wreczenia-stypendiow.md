---
title:  Uroczystość wręczenia stypendiów premiera w oprawie Dwójkowiczów 
categories: Artukul
nr: 4
picture: stypendia
---
Uczniowie PLO nr II zostali zaproszeni do współorganizacji wojewódzkiej ceremonii wręczenia stypendiów Prezesa Rady Ministrów dla uczniów szkół ponadgimnazjalnych z województwa opolskiego za osiągnięcia edukacyjne w roku szkolnym 2016/2017. To szczególne wydarzenie odbyło 29.11.2017 r. w Państwowej Szkole Muzycznej w Opolu. Główną rolę odegrali najlepsi z najlepszych – stypendyści z naszego województwa. Dyplomy odbierali z rąk pana Michała Sieka, Opolskiego Kuratora Oświaty, oraz pana Marcina Żukowskiego, doradcy wojewody opolskiego.<br><br>
Zaszczytna funkcja przypadła tymczasem w udziale uczniom klasy II H z opolskiej Dwójki, którzy przygotowali i poprowadzili uroczystość, a także muzycznie uzdolnionej młodzieży z PLO II, odpowiedzialnej za część artystyczną ceremonii. Całemu wydarzeniu towarzyszył duch młodości, mądrości i odkrywania świata. Prowadzący, Filip i Julia, przytaczali słowa wybitnych polskich poetów, np. Leopolda Staffa czy Adama Asnyka, a artyści wykonywali utwory Agnieszki Osieckiej („Okularnicy”), Elżbiety Adamiak („Trwaj, chwilo trwaj”), Marka Grechuty („Świecie nasz”) i Bolesława Leśmiana. Całości dopełniała muzyka wykonana na żywo przez uczniów. Pod koniec uroczystości zebrani mogli podziwiać tango w wykonaniu tancerzy. .<br><br>
Wszystko to umilało stypendystom oczekiwanie na otrzymanie zasłużonych dyplomów. Nagrodzonych zostało 88 uczniów ze szkół województwa opolskiego, w tym Tomasz Żelezik – licealista z Dwójki, który po wręczeniu wszystkich dyplomów wygłosił przemówienie. Na zakończenie gratulacje i podziękowania otrzymali nie tylko laureaci, lecz także rodzice, nauczyciele i dyrektorzy szkół, którzy dostrzegli w młodzieży potencjał intelektualny i zachęcali ich do przekraczania granic i rozwijania swoich pasji. .<br><br>
Stypendyści dowiedli, że dzięki zaangażowaniu i wytrwałości można osiągnąć cel, nawet jeśli wydaje się to prawie niemożliwe. Kierujemy w ich stronę szczere gratulacje i życzymy im jeszcze większych sukcesów.

