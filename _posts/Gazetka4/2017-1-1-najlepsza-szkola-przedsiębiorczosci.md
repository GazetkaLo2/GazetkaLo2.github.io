---
title:  Dwójka - najlepsza szkoła przedsiębiorczości w Polsce
categories: Artukul
nr: 4
picture: economy
---
27 października 2017r. w Warszawie odbyła się uroczysta Gala, podsumowująca aktywność nauczycieli – członków Klubu Przedsiębiorczych Nauczycieli IMPULS, działającego przy Narodowym Banku Polskim, realizujących projekty edukacyjne w roku szkolnym 2016/2017. Nauczyciele i uczniowie działający w Klubie IMPULS zostali uhonorowani przez NBP za aktywny udział w realizacji projektów edukacyjnych z zakresu ekonomii, finansów i przedsiębiorczości. Podczas Gali zostały wręczone nagrody w kategorii gimnazja i szkoły ponadgimnazjalne dla najlepszych nauczycieli przedsiębiorczości w kraju i w poszczególnych województwach, tym samym docenione zostały najlepsze w skali kraju Szkolne Kluby Przedsiębiorczości oraz szkoły,w których te SKP działają. Pierwsze miejsce w Polsce i zaszczytny tytuł Najlepszej Szkoły Przedsiębiorczości 2017 w kategorii szkoła ponadgimnazjalna otrzymało Publiczne Liceum Ogólnokształcące Nr II w Opolu. Tytuł Najlepszego Szkolnego Klubu Przedsiębiorczości otrzymał SKP 534, działający w PLO II w Opolu, w skład którego w roku szkolnym 2016/2017 wchodzili: N. Zabawczuk, M. Krukowski, P. Rudek, J. Wilczek, P. Drymluch, J. Matynia, M. Wilk, K. Modrzejewska, O. Werner, D. Bogon, J. Szpytko, P. Łuczak, W. Cebula, M. Lorenc, P. Grzelak oraz ubiegłoroczni absolwenci: R. Rogowski, B. Zawieja, M. Pałyga i P. Bednarski. Tytuł Najlepszego Nauczyciela Przedsiębiorczości 2017 otrzymała nauczycielka Dwójki, opiekunka Klubu – p. Ewa Michalska. <br>
Wymienione nagrody i dyplomy zostały uroczyście wręczone podczas Gali. Odbierali je osobiście z rąk prezesa Narodowego Banku Polskiego - pana profesora Adama Glapińskiego: A. Iszczuk – dyrektor II LO oraz członkowie SKP 534 wraz z opiekunem – p. E. Michalską. <br><br>
O historię, teorię i praktykę w SKP zapytaliśmy opiekuna - p. Ewę Michalską<br><br>
\- Jak rozpoczęła się działalność klubu ? <br>
\- Klub powstał już 16 lat temu. Na początku były to spotkania dla czwartoklasistów zainteresowanych nowym przedmiotem, jakim była przedsiębiorczość i zagadnieniami związanymi z finansami czy ekonomią. Spotykaliśmy się w grupie ok. 20 osób. Uczniowie z ogromną ciekawością słuchali na lekcjach, ponieważ byli świadomi tego, że za kilka lat oni sami będą musieli zmierzyć się z różnego typu wyzwaniami życia codziennego, nieuchronnie coraz częściej związanymi z ekonomią. Z roku na rok klubowicze brali udział w coraz większej liczbie konkursów i olimpiad, a co za tym idzie zdobywali coraz wyższe osiągnięcia. Dzięki temu, że prowadziłam lekcje przedsiębiorczości w LO, miałam kontakt z uczniami, widziałam ich pasję, więc zachęcałam ich do uczestnictwa w dodatkowych zajęciach. Wtedy też po rozmowach z p. dyrektorem A. Iszczukiem stworzone zostało w naszej szkole stanowisko doradcy zawodowego. Każdego dnia przychodzili do mnie uczniowie, abym pomogła im w doborze studiów, rozszerzeń etc. Była to ciężka praca, ponieważ zaraz po lekcjach, biegłam do swojego gabinetu, przed którym stała już kolejka uczniów chętnych na konsultacje. Wtedy właśnie każdy w szkole dowiedział się, gdzie mnie szukać, jeśli chce poszerzyć zakres wiedzy z tematyki ekonomicznej. A dziś wygląda to już zupełnie inaczej, uczniowie zachęcają się nawzajem do uczestniczenia w zajęciach. Oficjalnie jednak klub funkcjonuje dopiero od 2 lat, a od momentu zgłoszenia nas do Klubu Przedsiębiorczych Nauczycieli IMPULS zdobyliśmy nagrodę już dwukrotnie. <br><br>

\- Jaka jest Pani rola w przygotowaniu uczniów do olimpiad i konkursów? <br>
\- Wydaje mi się, że jestem osobą, która daje im potrzebne materiały, przyrządy do pracy, które mogą wykorzystać. Oczywiście pomagam i przekazuję potrzebną wiedzę oraz motywuję ich i zaszczepiam chęć do nauki. Mam nadzieję, że jestem dla nich wsparciem, bo praca przy tych konkursach jest bardzo ciężka i zajmuje dużo czasu, dlatego staram się pomóc im w każdym problemie, z jakim do mnie przyjdą i wspierać w przypadku niepowodzeń. Uczniowie często podchodzą do mnie z pytaniami i sugestiami do różnych zadań czy testów, wówczas omawiam niezrozumiałe zagadnienia i odpowiadam na nurtujące ich pytania. Dodatkowo w tej kwestii ważny jest fakt, iż jestem Członkiem Rady Konsultacyjnej Olimpiady Przedsiębiorczości, tak więc mam możliwość pracy przy ulepszaniu olimpiady i wprowadzaniu wszystkich wskazówek, nie tylko moich, ale też uczniów. Po wielu latach starań Rada ta wywalczyła dodatkowe profity dla laureatów i finalistów olimpiady przy rekrutacji uczniów na studia, co daje im ogromną motywację. <br><br>

\- Jak wygląda droga po taką nagrodę? <br>
\- Jest to oczywiście bardzo ciężka praca przez cały rok. Nagroda ta to jedynie podsumowanie i uwieńczenie pracy, którą wykonują uczniowie podczas roku szkolnego. Najbardziej intensywny okres trwa od września do kwietnia, ponieważ wtedy odbywają się wszystkie olimpiady i większość konkursów. Niestety przedsiębiorczość nie jest przedmiotem, który w toku nauki w liceum można realizować na poziomie rozszerzonym, tak więc wiele prac uczniowie wykonują samodzielnie w domu. Na szczęście na pomoc wówczas przychodzi nasza szkolna biblioteka, która jest bardzo dobrze zaopatrzona we wszystkie potrzebne materiały do nauki, bo oczywiście, dzięki takim wyróżnieniom jak Najlepsza Szkoła Przedsiębiorczości, biblioteka może zakupić wszystkie potrzebne książki do nauki. W ramach przygotowań do konkursów uczniowie: piszą próbne wypracowania, wypełniają wiele testów, przygotowują projekty i prezentacje, które później mogą pokazać przed całą grupą. Po przejściu etapów szkolnych, zaczyna się okres wyjazdów, ponieważ każdy konkurs czy olimpiada odbywa się w innym mieście, uczniowie mają wtedy możliwość zwiedzania różnych uczelni, na których w przyszłości mogą studiować. Oczywiście praca Klubu Przedsiębiorczości to nie tylko nauka. Naszym zadaniem jest też organizacja konkursu „W świecie finansów”, który stworzyłam 7 lat temu. Na początku konkurs był organizowany jedynie dla naszej szkoły, lecz aktualnie do konkursu zgłaszają się szkoły z całego województwa. Kolejnym zadaniem naszego klubu jest organizacja Dnia Przedsiębiorczości, kiedy to wychodzimy do różnych firm na jednodniowe staże, by uczniowie mogli przyjrzeć się, jak wygląda praca np. lekarza czy zwiedzić nasz Opolski Uniwersytet. Klub zajmował się także promowaniem nowego profilu ekonomiczno-geograficznego w PLO II, dzięki czemu moi podopieczni mogli wykorzystać poznane na zajęciach techniki marketingowe i zapraszać gimnazjalistów do Dwójki. <br><br>

\- Jak wyglądają spotkania klubu? <br>
\- Zajęcia to wspaniała okazja, aby uczniowie się poznali, ponieważ to spotkania uczniów z pierwszych, drugich oraz trzecich klas. Na takich wspólnych zajęciach uczniowie dobierają się w mieszane grupy i realizują postawione im zadania, które potem są oceniane przeze mnie oraz absolwentów naszego liceum. Dzięki temu młodsi uczniowie mogą się uczyć i podpatrzeć techniki pracy „starszaków”, którzy mają już doświadczenie przy realizacji takich projektów. Do tego oczywiście realizuję zajęcia z poszczególnymi klasami, więc uczniowie mogą pracować w mniejszych grupach lub indywidualne. Dodatkowo w wolnych chwilach spotykają się sami i wspólnie się uczą. <br><br>

Po rozmowie z uczniami, dowiadujemy się, że ekonomia to po prostu ich pasja. Istniejący w PLO nr II Klub Przedsiębiorczości to jeden z powodów, dla którego wybrali to liceum. Dzięki współpracy liceum z Uniwersytetem Opolskim uczniowie uczęszczają na wykłady z zakresu ekonomii, co poszerza ich wiedzę. Razem bardzo dobrze się dogadują, dużo współpracują i pomagają sobie, a różnego typu konkursy to dobre sprawdzenie ich umiejętności i nutka pozytywnej rywalizacji między sobą. Poprzez utrzymywanie kontaktu z absolwentami szkoły,  mogą brać przykład i motywację do ciężkiej pracy i wyzwań, które przed sobą stawiają. 
