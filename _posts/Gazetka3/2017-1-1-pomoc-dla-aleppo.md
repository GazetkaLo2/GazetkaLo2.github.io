---
title: Pomoc dla Aleppo
categories: Artukul
nr: 3
picture: aleppo
---
Uczniowie ZSO Nr II w Opolu od wielu lat organizują bale noworoczne i koncerty charytatywne, by pomóc potrzebującym. W tym roku, przed feriami przygotowali zabawę z której dochód przeznaczyli dla dzieci w syryjskim Aleppo. Tegoroczny koncert połączony był z balem dla dzieci pracowników szkoły i młodszego rodzeństwa licealistów.
W części artystycznej szkolny zespół muzyczny składający się z uczniów gimnazjum i liceum zaprezentował  różne utwory, od tradycyjnych kolęd do popularnych piosenek. - Jednak staraliśmy się utrzymać wszystko w odpowiedniej atmosferze, przede wszystkim chcieliśmy przekazać wezwanie o pomoc i pokazać że  
każdy może wesprzeć ofiary tak strasznych konfliktów – wyjaśniają uczniowie z klasy IIH, która zorganizowała imprezę pod okiem pani J. Toll.  
 Postaraliśmy się, by zaproszone dzieci poczuły się w naszej szkole jak najlepiej. Przez  kilka dni poprzedzających koncert można było zauważyć na korytarzach sporo osób szyjących filcowe słoniki dla dzieci. Sale lekcyjne na parterze szkoły, w których  przygotowaliśmy dla naszych małych gości wiele atrakcji, gier i zabaw, zostały świątecznie ozdobione. Ugotowaliśmy kilka litrów gorącej czekolady – opowiada Julia Nowicka. -  Na początku koncertu zaprosiliśmy dzieci do szkolnej świetlicy, by mogły wysłuchać bajek ze Wschodu. Opowiadaliśmy o tym, przez co przechodzą i jak żyją małe dzieci w Syrii. Później, by nieco rozładować atmosferę, zaproponowaliśmy dzieciom różne zabawy, by w tym czasie ich rodzice mogli słuchać koncertu. W czasie zbiórki pieniężnej prowadzonej przez cały czas trwania koncertu udało nam się zebrać 870 zł dla potrzebujących w Aleppo.	
