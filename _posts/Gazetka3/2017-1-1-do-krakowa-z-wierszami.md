---
title:  Do Krakowa z wierszami
categories: Artukul
nr: 3
---
16 stycznia 2017 roku w Krakowie odbyło się spotkanie z okazji XXX – lecia Konfraterni Poetów, połączone z 75 urodzinami Jacka Lubarta-Krzysicy oraz premierą książki „Ile dziecka w poecie”, będącej antologią wierszy poetów związanych z Krakowem, Opolszczyzną i Ukrainą. Spotkanie odbyło się w klubie dziennikarzy „Pod Gruszką”, na rynku w Krakowie, połączone zostało z recytacją wierszy autorów pomieszczonych w książce, zwieńczeniem zaś był recital skrzypcowy Mariusza Puta. Wiersze czytał zasłużony aktor, Bronisław Cieślak, zaś zebrani w skupieniu chłonęli aurę rezonującego słowa, które tego dnia miało swoje święto. W rzeczonej książce znalazły się wiersze naszych uczennic: Karoliny Paluch (3C) i Weroniki Denisiewicz (3C),  które za sprawą krakowskiego wydawnictwa zadebiutowały jako poetki. Karolina Paluch piszę poezję bardzo dojrzałą, skupioną wokół najważniejszych dla bycia, węzłowych kwestii. O silnym zacięciu egzystencjalnym i dużej świadomości warsztatowej. Z kolei Weronika Denisiewicz pisze o uczuciach w sposób niebanalny i budzący zaciekawienie. Eksploruje rejony związane ze sferą emocji, pod dyktando których staramy się jakoś ze sobą układać. Obu naszym uczennicom serdecznie gratulujemy i czekamy na kolejne publikacje! 

